# Kde spouštět a kde sdílet Python

Příkazy programovacího jazyka Python můžeme psát do programových souborů (skriptů, koncovka py), nebo do zápisníků (koncovka ipynb).

Skripty jsou spustitelné z příkazové řádky nebo z textového editoru, ve kterém skript píšeme, jsou vhodné pro komplexnejší úkoly a zkušenější uživatele. Pro začátečníky jsou vhodnější zápisníky, kde se kód spouští a píše po částech a výstup z každé části je za příslušnou sadou příkazů. Kromě toho mohou být zápisníky doplněny textovými informacemi v jazyce Markdown.

Pro **instalaci Pythonu na lokální počítač** je možné využít stránky programu Python <https://www.python.org/downloads/>, ale výhodnější je nainstalovat distribuci Anaconda <https://www.anaconda.com/download>, která v sobě obsahuje i většinu používaných knihoven a editor Spyder pro pohodlnou editaci. Alternativou pro editor Spyder je například VSCode. Tento editor umožňuje jak práci se skripty, tak práci se zápisníky.

 Bez instalace na lokálním počítači je možné využívat cloudové služby. Nejdostupnější jsou **Colab** na <https://colab.research.google.com/> a **Anaconda Cloud** na <https://anaconda.cloud/code-in-the-cloud>, kde můžete po registraci pohodlně a svižně pracovat s Python zápisníky a dokonce zápisníky sdílet. 

Pro **vystavení zápisníků** bez spouštění příkazů jsou vhodné servery <https://github.com/> a <https://gist.github.com/>. První z nich se hodí pro rozsáhlejší projekty obsahující více zápisníků, druhý se hodí pro vystavení jednotlivých souborů, například <https://gist.github.com/robert-marik/f47aebec85b4dd650e5a108a881606be>. Ve službě Colab si můžete přímo vybrat, jestli chcete data ukládat na Disk nebo na GitHub či GitHub Gist.

Pro rychlé **spuštění jedné sady příkazů** je možné použít **online server SageCell** na <https://sagecell.sagemath.org/>. Zde můžete výpočet i nasdílet jako odkaz, například [takto](https://sagecell.sagemath.org/?z=eJxtjEEKwjAQRfeF3mHoKi0hBEF3nkRcpDa0kWQyNImmx3HpOXoxUyquXP3_38z_xpGfIzgVyfpoTS9o2RyoAGRjXZn9AZOjZYNIdZXhXFRYg4HUTTPJT13JZPhRyrauSlFsIyzzgoNBltu_-ND9DlaPGgd2aQpPoeGwGxge_o7rK_ge1_fkQc1jchpjaq7fZpj8k7UfIf9E7w==&lang=python&interacts=eJyLjgUAARUAuQ==).

Je možné provozovat i vlastní cloudový server pro výpočty. Výhodou je nezávislost, garantovaný výpočetní výkon, garantované místo pro uložení dat. Na MENDELU je pro předměty vyučující Python na LDF k dispozici <https://jupyter.mendelu.cz>.

## Tip

V dnešním světě hraje velkou roli **umělá inteligence (AI)**. V případě Pythonu je AI skvělým pomocníkem, který umí vysvětlit programový kód, napsat programový kód dle požadavků, opravit chybu v nefungujícím programu nebo vygenerovat zápisník na dané téma. Jedná se však o jazykový model, který neumí spouštět příkazy Pythonu. Od června 2023 je AI integrována do cloudu AnacondaCloud jako Anaconda Assistant. Jako vývojové prostředí proto v současnosti je pravděpodobně nejlepší volbou [AnacondaCloud](https://anaconda.cloud/). Ukázka komunikace s AI a přenesení do zápisníku je ve [videu](https://youtu.be/zHNXF9QUsD0).
